Co teprve pak!
To přijde to nejhorší,
co Grinche vždy pohorší.
To všichni Kdovíci z Kdovíkova, malí i velcí,
k sobě se semknou za zvuku vánočních zvonků,
chytnou se za ruce… A zpěv se line z domků!

A nepřestane! Ten úporný zpěv!
Pořád jen ZPĚV! ZPĚV! ZPĚV! ZPĚV!
A čím víc Grinch myslel na jejich vánoční popěvky,
tím víc to v něm hlodalo: „To musím zastavit! A navěky!
Už to přec snáším dobrých pětatřicet let!
A napřesrok by tomu bylo jakbysmet!“

A pak dostal nápad!
Příšerný nápad!
ANO, TO TEHDY GRINCH
DOSTAL SKVĚLÝ, PŘÍŠERNÝ NÁPAD!
Grinch je ta nejhorší potvora, jakou jste kdy viděli. Od hlavy až k patě je pokrytý zelenými chlupy, které si zásadně nečeše. Nikdy se nekoupe a smrdí tak
na sto honů. V zubech má larvy a podobá se roztrpčenému krokodýlu. Je skrz naskrz zlý a z duše nenávidí malé děti. Má srdce tvrdé jako kámen, nesnáší
Vánoce a celý advent. Rozhodl se proto tyto Vánoce ukrást.

Ale to není jen tak, ukrást Vánoce. Na to je třeba pořádný plán! Grinch proto vylezl na nejvyšší vrcholek hory, ve které se nacházela jeho sluj. A během
spouštění lavin namířených na Kdovíkov kul své pikle. Ano, to je ono! Vánoce přeci dělají hlavně dárky. Je potřeba ukrást všechny dárky. Jak to ale udělat?

V ruce Grinch všechny nepobere, to je jasné. A Kdovíkov je příliš daleko na to, aby se během noci stihl několikráte otočit. V tom Grinch zaslechl vzdálené
štěkání. No ano, máš pravdu Maxi! Potřebujeme sáně, kam ukradené dárky naložíme. A Max, Grinchův jediný přítel, je potáhne!

Grinch se dal hned do uskutečňování svého ďábelského plánu. Když by se snad někdo odvážil vstoupit do jeho jeskyně, slyšel by samé bouchání, syčení,
sváření a láteření. Max se na tu dobu raději schoval do nejtemnějšího kouta jeskyně a vůbec nevystrkoval čumák.

Vánoce se kvapem blíží a Grinchovi dochází čas. Sáně stále ještě nejsou kompletní. Pořád chybí několik důležitých součástek, jako například zvonek, parohy
pro Maxe a ten největší pytel, který kdy Kdovíkov viděl. Tyto věci je potřeba neprodleně sehnat! Grinch proto povolal Maxe, dal mu mapu a seznam součástek,
které je třeba okamžitě přinést. Pokud se Max zase někam zašije, jak má ve zvyku, slíbil mu Grinch useknout ocásek.

Ještě jsem Ti, milý čtenáři, málo popsal, jak opravdu vypadá Grinchova sluj. Tahle potvora za pětatřicet let svého života protkala celou horu sítí chodeb a
místností, ve kterých střádá své poklady. Nebo alespoň to, co on za poklady považuje. Můžeme zde tak najít různě poházené kosti zvířat, která snědl či
umučil, různé drobnosti, které ukradl ve městě, našel na skládce, či objevil při svých toulkách po kopcích.

Pomůžeš zachránit Maxovu kůži a poradíš mu, jak co nejrychleji posbírat všechny potřebné součástky?
